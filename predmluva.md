# Předmluva

Toto je bezprecedentní globální válka a lidstvo stojí tváří v tvář nepříteli -- novému koronaviru. A prvním bitevním polem jsou nemocnice, kde vojáky jsou zdravotničtí pracovníci.

Abychom v této válce vyhráli, musíme nejprve zajistit, že náš zdravotnický personál má k dispozici dostatek zdrojů, a to včetně zkušeností a technologie. Také se nemocnice musí stát bitevním polem, kde my eliminujeme virus, nikoli naopak.

Proto Nadace Jacka Ma a Nadace Alibaba svolala skupinu zdravotnických expertů, kteří se právě vrátili z předních řad boje s pandemií. S podporou univerzitní nemocnice The First Affiliated Hospital, Zhejiang University School of Medicine \(FAHZU\) rychle vydali příručku založenou na klinické zkušenosti s léčbou infekce způsobené novým koronavirem. Tato příručka poskytuje zdrojové materiály v boji proti pandemii pro zdravotnický personál po celém světě.

Obzvláště rád bych poděkoval zdravotnickému personálu z FAHZU. Podstupovali v léčbě pacientů s COVID-19 obrovské riziko, přesto zapisovali své každodenní zkušenosti, které se nyní objevují v této příručce. Během posledních 50 dní bylo do FAHZU přijato 104 pozitivních pacientů, z nichž 78 bylo v kritickém stavu. Díky ohromnému úsilí zdravotnického personálu a průkopnickému využití technologií jsme byli svědky zázraku. Nikdo z personálu se nenakazil a nezaznamenali jsme jedinou chybnou diagnózu nebo úmrtí pacienta.

V současném rozsahu pandemie jsou tyto zkušenosti nejcennějším zdrojem informací a nejvýznamnější zbraní zdravotnických pracovníků v předních liniích. Jedná se o zbrusu nové onemocnění a Čína byla první zemí, která kvůli pandemii trpěla. Izolace, diagnóza, léčba, ochranná opatření a rehabilitace musely začít znovu. Doufáme, že tato příručka lékařům a ošetřujícímu personálu v ostatních regionech poskytne cenné informace, aby nemuseli do bitevního pole jít sami.

Tato pandemie je v době globalizace problémem, kterému lidstvo čelí společně. V tuto chvíli je sdílení zdrojů, zkušeností a znalostí naší jedinou šancí, ať už jste kdokoli. Skutečným lékem na tuto pandemii není izolace, ale spolupráce.

Tato válka teprve začíná.

